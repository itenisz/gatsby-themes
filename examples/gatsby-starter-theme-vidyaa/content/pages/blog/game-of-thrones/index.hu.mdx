---
title: 'A Trónok harca csodálatos'
date: 2019-04-01
---

A Trónok harca (eredeti címe: Game of Thrones) amerikai televíziós fantasy sorozat, amelyet az HBO készített George R. R. Martin nagy sikerű regénysorozata, A tűz és jég dala alapján (rendezői David Benioff és D. B. Weiss). A Trónok harca című kötetből készült első évad 2011. április 17-én debütált az Egyesült Államokban, Magyarországon pedig április 18-án mutatták be. A sorozat 2019-ben a nyolcadik, utolsó évaddal véget ért.

Erről is olvashatsz: [Harry Potter](/a-harry-potter-konyvek)

A sorozat egy fiktív világ Westeros és Essos nevű kontinensein játszódik, és a történet szerteágazódása miatt rengeteg szereplője van. Három nagy sztoriszál húzódik végig a cselekményen: az első a Hét Királyság feletti uralomért csatázó nemesi házak küzdelmeit mutatja be, a második a trón tengeren túl szervezkedő törvényes örökösét követi nyomon, a harmadik pedig egy ősi, elfeledettnek hitt ellenség közelgő támadását vetíti előre.

A sorozatot jól fogadták a nézők és a kritikusok, így a bemutató után két nappal megrendelték a Királyok csatája című kötet alapján készült második évadot is, melyet az Egyesült Államokban 2012. április 1-jén, míg Magyarországon egy nappal később, április 2-án kezdett sugározni (eleinte feliratos változatban, majd április 15-től szinkronosan is) az HBO. A premierre 3,858 millió néző volt kíváncsi, ezzel a kábeles nézettség első helyezettje volt aznap. A jó nézettségre való tekintettel az HBO megrendelte a sorozat harmadik évadát, amely a Kardok vihara című kötet első feléből készült, a bemutató 2013. március 31-én volt. A negyedik évadot 2014. április 6-án kezdték el vetíteni, melynek évadzáró epizódját több mint hétmillióan nézték meg az Egyesült Államokban, ami így túlszárnyalta az eddigi rekordert, a Maffiózók negyedik évadzáróját. Az epizód letöltési és egyben torrent megosztási rekordot is döntött. Ötödik évadát 2015. április 12-én, míg a hatodikat 2016. április 24-én mutatták be. A hatodik etap évadzáró epizódja újabb nézettségi rekordot hozott, miután az Egyesült Államokban 8,89 millió nézőt ültetett a képernyők elé. A hetedik évad epizódjainak nézőszáma hétről hétre emelkedett, ezzel újabb és újabb rekordokat felállítva; az évadzáró részt több mint 12 millió amerikai követte élőben. A nyolcadik évad utolsó 6 része negatív kritikákat kapott a rajongóktól, de nézettségben soha nem látott sikerben részesült. Az utolsó rész rekordnézettséget ért el, 13,61 millió nézőt ültetett a képernyők elé. A kábelcsatorna történetében a Trónok harca lett a legnézettebb sorozat, az előző rekordot a Maffiózók 4. évadának premierje tartotta, 13,4 millió nézővel. A produkció zárórésze, ha az összes platformot nézzük (HBO, HBO GO és az HBO NOW) szolgáltatásokon együttvéve 19,3 millióan követték.

A sorozat az évek során népes rajongótáborra tett szert, valamint számos szakmai elismerést is kiérdemelt, köztük 47 Emmy-díjat, ezzel minden idők legtöbbet díjazott sorozatává vált. 2015-ben, 2016-ban, illetve 2018-ban egyaránt megkapta az év legjobb drámasorozatának járó Emmy-díjakat. Az amerikai forgatókönyvírók szakszervezetének (WGA), minden idők legjobban megírt sorozat listáján a negyvenedik helyet érte el. A sorozat legtöbbször díjazott színésze Peter Dinklage, aki Tyrion Lannister alakításáért két Emmy-díjat és egy Golden Globe-díjat is kapott az eddigi évadok során. A szereplőgárdából Lena Headey, Emilia Clarke, Kit Harington, Maisie Williams, Diana Rigg és Max von Sydow színészeket jelölték eddig Emmy-díjra.

[Forrás: Wikipedia](https://https://hu.wikipedia.org/wiki/Tr%C3%B3nok_harca_(telev%C3%ADzi%C3%B3s_sorozat)).
